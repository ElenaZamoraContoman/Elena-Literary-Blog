Controversa cunoașterii sau cum l-am contrazis pe Seneca


”Those to whom evil is done do evil in return.” (W.H.Auden)

Mă întreb uneori dacă nefericirea nu este genetică precum o boală sau dacă se moștenește de la predecesori,  purtând-o de-a lungul generațiilor ca pe un semn ereditar. 
Ne amintim cu nostalgie de copilărie fiindcă poartă în clipele ei inocență și puritate, ne amintim cu nostalgie de ea fiindcă am trăit atunci momente de fericire adevărată. Ne amintim cu umbre de regret și cu nostalgie de cum eram înainte… înainte de a fi măcinați de crize egocentrice și încolțiți de orgolii, înainte de a fi zgâriați de gheara dorinței de adevăr, precum Adam înainte de a mușca din fructul interzis. De atunci există în sufletul omului un sâmbure ce va duce odată cu trecerea timpului la malițiozitatea maturizării - dorința de a cunoaște. De ce crește iarba? De ce apune soarele? De ce plânge cerul și adorm stelele? De ce plânge mama pe ascuns? De ce tata vine tot mai rar acasă? De ce arde totul în jur în loc să cânte muzica? Încetul cu încetul primim răspuns la întrebările noastre și devenim mai înțelepți. Dar nu și fericiți. Contrazicându-l pe Seneca, cred cu tărie că devenim cu atât mai nefericiți cu cât devenim mai înțelepți.  Devenind mai înțelepți, încercăm să ne integrăm unui cerc sau altul, de preferință unuia puternic, unde putem să ne asigurăm un viitor sigur și prosper. Devenind mai maturi, alegem să facem ce este ușor, nu ceea ce este corect și încercăm să-i învățăm asta și pe copiii noștri. Îi învățăm să aleagă tabăra potrivită (bineînțeles,  cea care se pliază pe propriile convingeri și principii - și asta dacă se întâmplă să avem unele principii, altfel se aplică regula ,,care-i mai tare, rămâne în picioare!”),  îi învățăm să devină agresori pentru a nu deveni victime, că atacul este cea mai bună apărare și că uneori scopul scuză mijloacele.  Ne preocupă educația lor, cultura lor, viitorul lor și credem că implicit acestea toate le vor aduce, la pachet, și fericirea. Cu toate acestea, privim neputincioși și uimiți la depresiile adolescenței și ne întrebăm: de ce sunt nefericiți când au totul?Și abia atunci înțelegem… Este încă o lecție învățată, încă o secundă de înțelepciune adăugată conștiinței. Dar nu și de fericire. 
Cunoaștere? Nu! Am ales iubirea. Ea, mai presus de toate, nu-și dorește nimic, nu trebuie să aleagă tabere, nici să atingă scopuri, nu-i trebuie înțelepciune, nici adevăr… Îndur privirile piezișe cu un zâmbet și iubesc mereu. Îndur vorbele ironice cu un zâmbet și iubesc mereu. Singura înțelepciune căpătată odată cu vârsta este aceea de a-mi fi recunoscut și acceptat limitele. Cunoaștere? Nu! Spre deosebire de Solomon, nu mi-am dorit niciodată înțelepciune, mi-am dorit - ca orice femeie - iubire. Și iubire am dăruit. 
Fericiți cei care iubesc fără a cunoaște,  fericiți cei care nu au primit răspuns la întrebările vieții. Fericiți cei ale căror suflete nu poartă în ele întrebări, nici dorința de răspunsuri, căci nu vor cunoaște nefericirea de a descoperi adevărul și nici durerea de a-l împărtăși tuturor. 	
